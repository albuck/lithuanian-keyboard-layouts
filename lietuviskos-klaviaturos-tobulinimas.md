
# Tolimesnis lietuviškos klaviatūros tobulinimas ir nauraštis

Kompiuterinės klaviatūros įėjo į mūsų gyvenimus ilgam, daugeliui žmonių tai yra svarbi darbo, mokymosi bei pramogos priemonė. Klaviatūros reikšmė ateityje tik didės. Klaviatūros patogumas yra svarbus darbo našumui bei sveikatai.

Nors lietuviškas klaviatūros išdėstymas _Ratisė_ ir leidžia lietuvių kalbai pasiekti ženkliai didesnį patogumą ir našumą informacinėse technologijose. Vis tik tai nėra lietuvių kalbos galimybių riba.

Taip pat, manau, kad tolimesnis lietuviškos kompiuterio klaviatūros išdėstymo tobulinimas jau yra neįmanomas be lietuviško raidyno ir rašybos šiokio tokio patvarkymo bei patobulinimo.

Turėti klaviatūroje 35 raides yra per daug (nepraktiška), o kelti angliškas raides į trečiąjį lygį yra nepriimtina dėl skaitmeninės įrangos vartojimo ypatumų bei anglų kalbos įsigalėjimo kaip papildomos kalbos. Kita vertus, nukelti lietuviškas raides į trečią-ketvirtą lygį ar rinkti per tęsties lygius taip pat yra nepraktiška: šios ypatingosios lietuviškos raidės yra per dažnos. Taigi, išeitis būtų mažinti raidžių kiekį, įtraukiant angliškas raides į lietuvišką raidyną vietoje kai kurių lietuviškų raidžių bei darant kelis kitus rašybos patobulinimus.

_Galimi lietuviško raidyno bei rašybos patvarkymai-patobulinimai._

__Raidyno keitimai:__

- dviraidis _CH_ keičiamas į _Q_;
-  _V_ į _W_;
-  _Ū_ į _V_;
- _C_ keičiama į dviraidį _TS_; skoliniuose _C_ galėtų būti skaitoma kaip ⟨ts⟩ arba naujoviškai kaip ⟨š⟩, arba keičiama į _K_ (atsižvelgiant į garso žodyje kilmę), pvz.: _citrina_ ⟨tsitrina/šitrina⟩, _stoikas — stoikizmas (stoicizmas)_, _kentauras_ (centauras);
- _Š_ keičiama į _C_;
- _Ž_ keičiama į _X_;
- _Ė_ keičiama į _Ɛ_;
- _Č_, _Š_, _Ž_, _Ū_ ir _Ė_ raidės išimamos iš lietuviško raidyno;
- _Ł_ — pridedama papildoma raidė tarminei rašybai, skirta žymėti tarminį kietąjį _L_ prieš priešakinius balsius, pvz.: _saulałė_.

__Rašybos keitimai:__

- suminkštėjusio _t+i(j)_ rašymas dviraidžiu _či_ keičiamas į _ti_ (tai būtų kilminė rašyba, dviraidžio skaitymas esant reikalui galėtų priklausyti nuo tarmės), būnantis žodžio gale minkštasis _č_ rašomas dviraidžiu _tj_, sudėtiniuose žodžiuose _t/tj_, pvz.: _matiau_ ⟨mačiau⟩, _Butkewitius_ ⟨Butkevičius⟩, _akɛtwirbalis/akɛtjwirbalis_ (akėtvirbalis/akėčvirbalis), _ypatj_ ⟨ypač⟩;
- suminkštėjusio _d+i(j)_ rašymas triraidžiu _dži_ keičiamas į _di_ (tai būtų kilminė rašyba, esant reikalui skaitymas galėtų priklausyti nuo tarmės), pvz.: _gaudiau_ ⟨gaudžiau⟩;
- _č_ nekilęs iš suminkštėjusio _t_ keičiamas į _tc_ ⟨tš⟩ arba tiesiog į _c_ ⟨š⟩ (kas kartais yra žodžio tarimo variantu, pvz.: _gincas_ ⟨ginčas/ginšas⟩);

Taip naujasis lietuviškas raidynas turėtų 31 raidę, bei vieną tarminę (papildomą 32-ąją raidę, kietąją _ł_, dedamą į trečiąjį klaviatūrų išdėstymų lygį):

___A Ą B C D E Ę Ɛ F G H I Į Y J K L (Ł) M N O P Q R S T U Ų V W X Z___.

- Nauraštinio teksto pavyzdys: [Brisiaus Galas, Jonas Biliūnas](brisiaus-galas-nauractiu.txt)

__Pastabos:__
+ Raidžių [C](https://en.wikipedia.org/wiki/C) ir [X](https://en.wikipedia.org/wiki/X) skaitymas kaip ⟨š⟩ ir ⟨ž⟩ nėra koks naujoviškas negirdėtas dalykas, toks šių raidžių skaitymas esti kai kuriose kalbose.
+ _W_ raidė garsui ⟨v⟩ žymėti buvo naudojama senesniame lietuviškame rašte.
+ Raidė _V_ yra kilusi iš _U_ raidės atmainos, ir nors jos skaitymas kaip ⟨ū⟩ yra kiek neįprastas dabartiniais laikais, istoriškai jis nėra nepagrįstas.
+ Suminkštėjusių _D_ ir _T_ kilminis rašymas kaip _di_ ir _ti_ irgi nėra naujas dalykas, taip rašė Vydūnas, iš esmės ⟨dži⟩ ir ⟨či⟩ lietuvių kalboje yra suminkštėjusių ⟨di⟩ ir ⟨ti⟩ tarminio tarimo variantai.
+ Kiti tokio rašybos patvarkymo privalumai: šiek tiek sumažėja raidžių skaičius tame pačiame tekste; pagreitėja rašymas ranka (papildomų ženklelių dėliojimas ant raidžių lėtina rašymą ir skaitymą); rašyme ir teksto atpažinime bus daroma mažiau klaidų (mažiau labai panašių raidžių); „šveplas“ rašymo būdas išnyksta kaip reiškinys; pasidaro nuoseklesnė ir aiškesnė kaitomų žodžių šaknų rašyba; naujoji rašyba yra draugiškesnė lietuvių kalbos tarmėms.
+ Nesant galimybei ir esant būtinybei užrašyti ypatingąsias lietuviškas balses galima dviraidžiais: _ą_ — _ah_, _ę_ — _eh_, _ɛ(ė)_ — _ee_, _į_ — _ih_, _ų_ — _uh_, pvz.: _kah_ ⟨ką⟩, _buweh_ ⟨buvę⟩, _leelee_ ⟨lėlė⟩, _jih_ ⟨jį⟩, _juh_ ⟨jų⟩.
+ Prieg progai, mažinant raidžių skaičių žodžiuose, galima būtų palyginti vieną kurį lietuviškos gramatikos nelygumą, pavyzdžiui — pakeisti tariamosios nuosakos pirmajį asmenį senoviškesne lytimi (dar vis vartojama tarmėse): _sakytiau ⟨sakyčiau⟩ → sakytau_.
+ _Ėė_ raidė ergonomikos (patogumo, praktiškumo) požiūriu yra nevykusi: raidė su nuolatiniu tašku viršuje yra prastas spendimas — ar rašant ranka, ar ir spausdinant priegaidę ant viršaus — bereikalingi keblumai ir neaiškumai.
+ Bendrai imant, raidžių dizaino požiūriu — _raidės žyminčios besiskiriančius kalbos garsus turi atrodyti aiškiai skirtingai_. Tik raidė, kurios skaitymas laikinai pakinta kaitaliojantis žodžiui gali turėti tai žymintį uždėtinį ženklą (pavyzdžiui: kirtį, priegaidę). Taigi, raidės — _Čč, Ėė, Ūū, Šš, Žž_ — nevykusios dizaino ir ergonomikos požiūriu.

-----------------------------------------

[Kirčiuotų raidžių įvedimo ypatumai](https://albuck.github.io/Ratise-layout/docs/kirciuotos-raides.html)

[Į pagrindinį puslapį](README.md)
